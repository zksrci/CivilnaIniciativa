### Premik poteka trase zahodnega dela obvoznice Ruše

#### Zaskrbljeni krajani Smolnika in Ruš
#### Ad Hoc Civilna Iniciativa

[Kazalo](index.md)

#  Izjava za javnost - Premik poteka trase zahodnega dela obvoznice Ruše

Na presenečenje marsikaterega krajana Smolnika in Ruš smo 7. februarja 2022 izvedeli 
iz zapisa ge. županje Urške Repolusk na spletnem družbenem omrežju Facebook, da občinska 
uprava pripravlja vse potrebne dokumente za premik obstoječe trase zahodnega dela obvoznice 
na drugo lokacijo.

Zahodni del obvoznice je vrisan v prostorske načrte občine Ruše že več kot 30 let. 
Parcele za to traso so rezervirane v “radodarni širini”, kot je takrat to velela Direkcija 
za ceste RS. Predvsem zaradi tega, da bi se kasneje zgradila cesta, ki bi bila po svojih 
gabaritih moderna in zgrajena po najnovejših gradbenih smernicah s pločniki, kolesarsko stezo, 
širokim cestiščem in tudi z zasaditvijo drevoreda proti naselju.

Zaradi zapisa županje in zgroženosti krajanov Smolnika, da se obvoznica premika iz dobro začrtane
trase na traso ob severnem delu železnice, se je hitro in spontano organizirala ad hoc civilna 
iniciativa. Prizadeti krajani smo prosili, da se v najkrajšem času organizira seja Krajevnega 
odbora Smolnik, na kateri bi se Krajevni odbor seznanil s problematiko in posredoval ustrezna 
vprašanja Občini Ruše.

Dne 15. februarja 2022 smo se v prostorih krajevne skupnosti Smolnik, ob 18 uri, zbrali člani 
Krajevnega odbora Smolnik, krajani Smolnika in Ruš, navzoča pa je bila tudi ga. županja Urška 
Repolusk.

Po uvodnih predstavitvah se je v splošni debati glede problematike prestavitve obvoznice jasno
in nedvoumno izrazilo mnenje, da krajanom Smolnika ni vseeno kam se bo obvoznica umestila. 
Krajani so županji sporočili, da bi želeli cesto, ki bo zgrajena po stari, že umeščeni trasi 
in bo odsev najnovejših, prej omenjenih gradbenih in varnostnih smernic. Nikakor pa ne želijo 
napol funkcionalne ceste, ki je kot tujek stisnjena med hiše in železnico s polovičnim pločnikom, 
kot se trenutno projektira na novi trasi. Cesta se bo zgradila za več rodov in krajani Smolnika 
in Ruš želimo, da se s prostorom upravlja z občutkom, etiko in z karseda velikim čutom za estetiko!

Krajani Smolnika smo tudi jasno povedali, da si nikakor ne želimo, da se trasa spreminja 
zaradi nekaterih nam neznanih in najbrž ozkih interesov. Na več direktnih vprašanj zakaj 
občina Ruše potiho, že praktično ves županjin mandat, dela na umeščanju nove trase v prostorski 
plan, nismo dobili nikakršnega tehtnega odgovora. Edini konkretni odgovor ge. županje je bil, 
da je ob železnici že tako in tako degradirano območje.

Vsled debate je Krajevni odbor Smolnika sprejel sklep, da se nemudoma preneha z aktivnostmi 
prestavitve trase in ga posredoval Občini Ruše. Krajevni odbor je sprejel tudi sklep, da se 
Gozdarska, zahodna Falska in Trpinova ulica (ki je še edina neasfaltirana ulica v Rušah) 
obravnavajo prednostno pri izgradnji kanalizacije in sanacije vodovoda, saj so bile te tri 
ulice dolga leta zapostavljene pri razvoju Ruš.

Ob tej priliki se zahvaljujemo Krajevnemu odboru Smolnik za organizacijo seje in ge. županji 
za udeležbo.

Iskreno upamo, da bo v Rušah prevladala zdrava pamet pri upravljanju s prostorom. Prepričani 
smo, da si večina občanov Smolnika in Ruš želi, da bi lahko bili kar najbolj ponosni na ceste, 
ki gredo skozi naš kraj.


Ruše, 16. februar 2022

[Kazalo](index.md)

![GIT](./pic/status_work_green_64x64.png)
