[Kazalo](index.md)

#### Zaskrbljeni krajani Smolnika in Ruš
#### Ad Hoc Civilna Iniciativa
<br/>

#  Izjava za javnost - Ustavitev vseh dejavnosti občine Ruše za prestavitev zahodne obvoznice
<br/>

Na 20. seji Občinskega sveta Ruše z dne 17. februarja 2022 so svetniki Občinskega sveta Ruše ob 
sprejemanju proračuna Občine Ruše za leto 2022 z večinsko podporo sprejeli tudi amandma k proračunu. 
Z amandmajem ustavljajo črpanje sredstev iz proračuna za namen postopkov prestavitve zahodne obvoznice 
iz trase, ki je že 30 let vrisana v občinske prostorske načrte na novo lokacijo ob severnem robu 
železnice.

Ob tej priliki se zahvaljujemo predlagatelju in vsem članom Občinskega sveta Ruše, da so prepoznali 
stisko občanov ter hitro in učinkovito ukrepali s sprejetjem amandmaja k proračunu Občine Ruše.

Obenem se zahvaljujemo tudi ge. županji Urški Repolusk, ki je javno oznanila, da bo ustavila vse 
postopke za prestavitev trase zahodne obvoznice.

V upanju, da se bo to zgodilo v najkrajšem času bi radi izjavili sledeče:

Vztrajali bomo še tako dolgo, da Občina Ruše ustavi vse uradne postopke v zvezi s prestavitvijo 
poteka trase zahodne obvoznice, ki potekajo na državni ravni. Obenem pozivamo, da se nemudoma 
razveljavi tudi “Sklep o spremembah in dopolnitvah sklepa o začetku postopka priprave občinskega 
podrobnega prostorskega načrta (OPPN) za obvoznico Ruše – faza 1” z dne 19. maja 2020, objavljen 
v Uradnem glasilu slovenskih občin št. 28/29.5.2020. Sklep je bil podlaga za pričetek uradnih 
aktivnosti prestavitve lokacije trase zahodne obvoznice.

Na seji Krajevnega odbora Smolnik z dne 15. februarja 2022 je ga. županja Urška Repolusk izpostavila 
veliko skrb glede varnega dostopa do območja Matavškove jame, ki je sedaj speljan preko železniške 
proge in varovan samo z Andrejevim križem. Z izgradnjo zahodne obvoznice bi med drugim pridobili 
tudi varen dostop do Matavškove jame in okoliških hiš.

Zaradi tega tudi upamo in pričakujemo, da ga. županja Urška Repolusk ne bo popolnoma ustavila 
prizadevanj za izgradnjo zahodne obvoznice ampak v najkrajšem času sprejela sklep v prvotnem 
besedilu, kot se je glasil sklep z dne 12. septembra 2017 in s tem vrnila obstoječo traso 
zahodne obvoznice v plan izgradnje.
<br/>

Ruše, 18. februar 2022



[Kazalo](index.md)
