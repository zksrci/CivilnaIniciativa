### Zapis v glasilu Ruški utrip o zahodni obvoznici Ruše

[Kazalo](index.md)

#### Zaskrbljeni krajani Smolnika in Ruš
#### Ad Hoc Civilna Iniciativa


#  Izjava za javnost - Zapis v glasilu Ruški utrip o zahodni obvoznici Ruše


Iz zapisa ge. županje Urške Repolusk na družbenem omrežju Facebook z dne 7. 2. 2022 
smo krajani Smolnika in Ruš presenečeni izvedeli, da občinska uprava pripravlja vse 
potrebno za premik obstoječe trase zahodne obvoznice na novo lokacijo vzdolž železniške 
proge. Obstoječa trasa je v prostorskih dokumentih občine vrisana že 30 let. Za njeno 
izgradnjo so bila ves ta čas rezervirana zemljišča v “radodarni širini”, kot je takrat 
to velela Direkcija za ceste RS.

Zaradi omenjene objave županje se je na Smolniku hitro in spontano organizirala ad hoc 
civilna iniciativa. Naša stališča smo dosedaj podali v dveh izjavah za javnost.

Poudarili bi, da je bil na seji Krajevnega odbora Smolnik z dne 15. februar 2022 sprejet 
sklep, s katerim Krajevni odbor poziva občinsko upravo, da nemudoma prekine z vsemi 
aktivnostmi umeščanja nove variante trase zahodne obvoznice. Prav tako so tudi svetniki 
Občinskega sveta občine Ruše na 20. redni seji, ki je potekala 17. februarja 2022, s 
posebnim amandmajem k proračunu, prepovedali vse nadaljne postopke in črpanje proračunskih 
sredstev iz postavke 421 v zvezi z novo traso Ruške obvoznice. **Ga. županja Urška Repolusk 
je takrat javno oznanila, da bo ustavila vse postopke za prestavitev trase zahodne obvoznice.**

Ob izidu glasila Ruški utrip št. 1, marec 2022, smo lahko občani v članku Obvoznica Ruše 
izvedeli kakšen je pogled županje Ruš ge. Urške Repolusk na potek in izgradnjo nove zahodne 
obvoznice. Za kaj dejansko se županja Ruš zavzema zelo lepo ponazarja slika, ki jo je 
priložila v članku. Sliki smo dodali opisa in jo prilagamo k tej izjavi za javnost. Sami 
si lahko ustvarite svoje mnenje o širini in umeščenosti obstoječe trase, kakor tudi širini 
prestavljene trase, ki jo zagovarja ga. županja.

Glede na javno izjavo ge. županje sicer ne razumemo zakaj se je ravno v tem trenutku odločila 
na dolgo in široko pojasnjevati zadevo krajanom občine Ruše. Zaradi transparentnosti in 
lastne kredibilnosti bi to lahko naredila že dosti prej.

Zahodna obvoznica ima po našem mnenju dokaj ponesrečen naziv (obvoznica). To je bolj ali
manj navadna regionalna cesta, ki bi lahko bila lepa in široka v primeru obstoječe trase. 
Ga. županja pa si zelo prizadeva za novo traso, kjer bo ta cesta ozka in vrinjena med 
železnico in hiše. Tako bi občani pridobili še eno napol funkcionalno cesto z hodnikom za 
pešce, ki bo le na eni strani cestišča. Kolesarska steza ne bi bila ob celotni dolžini 
obvoznice, protihrupne ograje pa bi postavili dobesedno meter pred okni stanovalcev. Ob 
tem bi izgubili tudi otroško igrišče na Smolniku.


![PDF](./pic/2022-03-14-Trasa.png)


Slika: Dopolnjeni osnutek sprememb občinskega prostorskega načrta z vključenimi pobudami


V članku je občinska uprava s spretno uporabo besed poskusila prikriti ali celo izpustiti 
nekatera dejstva, med drugim tudi stališča civilne iniciative. Zaradi tega v nadaljevanju 
navajamo dejstva, ki potrjujejo, da je prestavljena trasa zahodne obvoznice zelo slaba 
izbira:

1. Na seji Krajevnega odbora Smolnik z dne 15. 2. 2022 je bila s strani prisotnega svetnika 
   podana izjava, iz katere smo krajani izvedeli na kakšen način in kdaj je ga. županja 
   pričela z napori za prestavitev trase. Sama strokovnost in kredibilnost odločitve za 
   prestavitev trase obvoznice pa je zaradi te izjave postala zelo vprašljiva. Imamo celo 
   občutek, da se hoče nova trasa obvoznice na vsak način legitimirati za nazaj. Tudi zato 
   bomo v nadaljevanju vse ostale navedbe naslavljali na go. županjo. Čeprav je pod člankom 
   v Ruškem utripu podpisana občinska uprava, se nam zdi primerneje, da bi se pod članek 
   podpisala ga. županja.

2. Ga. županja pravi, da je postopek izbire trase in prestavitve obstoječe trase vseskozi 
   potekal javno in transparentno in da je bila vsa projektna dokumentacija dostopna v skladu 
   z zakonom na spletni strani občine.
   <br/><br/>
   *Opomba*: Mnenje o tem, kako na spletni strani Občine Ruše izgleda spletna povezava do 
   dokumentacije v zvezi z novo obvoznico, si vsekakor lahko ustvari vsak posameznik sam. 
   Nam se zdi dostop do teh podatkov dokaj skrit, brez grba Občine Ruše in vrinjen med 
   ostale projekte. Spletna povezava se lahko zato “zelo hitro” spregleda. Prepričani 
   smo, da se je ga. županja potrudila dodati na povezavo vse najnujnejše dokumente, da 
   zadosti zakonskim normam. Ne dvomimo pa, da ga. županja dobro ve, koliko številk 
   občinskega glasila je izšlo v letih njenega mandata in kako dobro je v njih obveščala 
   javnost, da praktično nihče ni bil seznanjen s prestavitvijo trase obvoznice. O zadevi 
   donedavno ni govorila niti na družbenih omrežjih, ki jih tako rada in spretno uporablja.
   
3. Na seji Krajevnega odbora Smolnik z dne 15. februar 2022 smo go. županjo pozvali, da 
   objavi materiale, na katere se redno sklicuje. Doslej jih na spletni strani občine Ruše 
   še nismo zasledili. Ga. županja se sklicuje na predloge prometne stroke, pa seveda 
   predvsem na to, da obstoječa trasa za državo ni optimalna rešitev, tako iz finančnega, 
   kakor tudi iz prostorskega vidika. Tudi v članku omenjenih dokumentov o “sintezni presoji” 
   ni možno nikjer videti. Ponovno poudarjamo, da od ge. županje na vprašanje zakaj se 
   prestavlja trasa obvoznice do danes še nismo dobili drugega konkretnega odgovora kot to, 
   da je pač ob železnici že tako in tako degradirano območje.
   
4. Ga. županja želi občanom prikazati, da gre v tem trenutku samo za “Študijo variant” 
   zahodne obvoznice (kot je napisala v podnaslovu članka) in novo traso naslavlja kot 
   **“morebitno varianto trase”**. Pri takšnem poimenovanju je potrebno nedvoumno dodati, 
   da v tem mandatu občina vlaga vse napore samo v prestavljeno traso zahodne obvoznice, 
   ki je praktično že pred zaključkom umeščanja v prostor z izdelanimi vsemi načrti, 
   podlagami in študijami. Trenutno pospešeno potekajo pridobivanja mnenj in soglasij 
   na državni ravni.
   
5. **Dne 29. 5. 2020 je bil v Uradnem glasilu slovenskih občin objavljen sklep** “Sklep o 
   spremembah in dopolnitvah sklepa o začetku postopka priprave občinskega podrobnega 
   prostorskega načrta (OPPN) za obvoznico Ruše – faza 1” in tako spremenjen **prvotni 
   sklep prejšnjega župana** g. Uroša Razpeta iz leta 2017.   
   <br/>
   *Opomba*: Zapis ge. županje v članku, da “v dopolnjenem osnutku sprememb in dopolnitev 
   OPN občina ohranja obe varianti obvoznice” je **zavajujoč in neresničen**. V sklepu so 
   namreč navedene **izključno parcelne številke nove (prestavljene) trase obvoznice vzdolž 
   železnice, izbrisane pa parcele obstoječe trase obvoznice. S tem je de-facto in de-jure 
   nova trasa obvoznice že dana v plan izgradnje**, občani pa postavljeni pred izvršeno 
   dejstvo.	
   <br/><br/>
   Ob tem se poraja vprašanje ali je bila občina upravičena pri podjetju ZUM urbanizem, 
   planiranje, projektiranje d.o.o. naročiti izdelavo Občinskega podrobnega prostorskega 
   načrta za novo traso preden je bil sprejet zgoraj omenjen sklep?
   <br/>
   Tudi dokument Variantne rešitve – pregledna situacija je isto podjetje pripravilo 
   že decembra 2019.

6. Občinska uprava v članku tudi zapiše, da je v letu 2017 **za staro traso zahodne 
   obvoznice** pridobljena odločba Ministrstva za okolje in prostor, da v postopku 
   priprave OPPN **ni potrebno izvesti celovite presoje vplivov na okolje (CPVO)**. 
   Ob tem dodajamo, da pa je isto ministrstvo občino z odločbo št. 35409-366/2021-2550-16 
   z dne 4. 1. 2022 seznanilo, da gre **v primeru nove trase** ob železnici **za plan, ki bi 
   lahko pomembneje vplival na okolje**, v kolikor bi prišlo do njegove izvedbe. Zato je 
   ministrstvo odločilo, da **mora** pripravljalec plana za **novo traso zahodne obvoznice** 
   (Občina Ruše) **izvesti postopek celovite presoje vplivov na okolje**. In to kljub 
   dejstvu, da je občina ministrstvu v svojem odgovoru št. 3505-1/2016-290 z 
   dne 13. 10. 2021 dodatno pojasnila, da se že izdeluje Študija obremenitve 
   s hrupom in predlog protihrupne zaščite za OPPN.
   <br/><br/>
   *Povedano poenostavljeno*: Ministrstvo za okolje in prostor je v primeru obstoječe 
   trase zahodne obvoznice ugotovilo in pritrdilo takratnemu stališču Direkcije za 
   ceste RS, **da se je izbrala optimalna trasa**. Za prestavljeno traso, za katero se 
   zavzema ga. županja, pa je ugotovilo, **da bo imela pomembne negativne vplive na 
   okolje in prostor. Na tem mestu se zastavlja tudi vprašanje, koliko je zgoraj 
   omenjena presoja, ki je v primeru stare trase ne bi bilo potrebno pripraviti, 
   občino po nepotrebnem stala?!** 
   
7. V isti odločbi je Ministrstvo za okolje in prostor občino seznanilo, da je 
   Ministrstvo za zdravje 30. 9. 2021 poslalo mnenje št. 354-136/2020-13 v katerem 
   soglašajo z mnenjem Nacionalnega inštituta za javno zdravje št. 354-231/2020-7 (256). 
   V tem mnenju NIJZ ocenjuje, da izvedba plana OPPN obvoznica Ruše, v obliki in obsegu, 
   kot je opisan v osnutku plana, lahko ima pomemben vpliv na zdravje in počutje ljudi.   
   <br/>
   *Povedano poenostavljeno*: **Ministrstvo za zdravje in NIJZ sta ugotovila, da bo imela 
   prestavljena trasa pomembne negativne vplive na zdravje in počutje ljudi.**

8. Na poziv Ministrstva za okolje in prostor sta Ministrstvo za zdravje (dopis št. 
   354-136/2020-17 z dne 23. 11. 2021) in NIJZ (dopis št. 354-231/2020-9 (256) z 
   dne 23. 11. 2021) posredovali še drugo mnenje v katerem prav tako ponovno ocenjujeta, 
   da plan lahko ima pomemben vpliv na zdravje in počutje ljudi.
   <br/><br/>
   *Povedano poenostavljeno*: **Ministrstvo za zdravje in NIJZ sta še drugič dala jasno 
   vedeti, da bi prestavljena trasa lahko imela pomemben vpliv na zdravje in počutje ljudi ob novi trasi.**

9. Ministrstvo za okolje in prostor v zgoraj omenjeni odločbi prav tako ugotavlja, da 
   obvoznica v delu poteka v neposredni bližini stanovanjskih hiš in da se jih bo zaradi 
   obvoznice **kar nekaj porušilo**. Ne le **ena stanovanjska hiša**, kot izhaja iz projektne 
   dokumentacije, objavljene na spletni strani občine.
   <br/><br/>
   *Povedano poenostavljeno*: Ministrstvo za okolje in prostor in projektant imata očitno 
   različno predstavo, kako široka mora biti trasa za cesto in posledično koliko objektov 
   se zato ruši.

10. Pomemben je tudi dopis Zavoda za kulturno dediščino Slovenije, Območne enote Maribor, 
    št. 350-0045/2017/13-MKC z dne 12. 6. 2020 s katerim je občina seznanjena, da je ob 
    načrtovanju trase obvoznice na območju kulturne dediščine Ruše - hiša Falska 124, 
    potrebno zaradi ohranjanja pojavnosti objekta in njegove gradbene stabilnosti upoštevati 
    ustrezno odmaknjenost trase od obstoječe stavbne dediščine. Doslej ZVKDS še ni prejel 
    vloge občine za izdajo kulturnovarstvenih pogojev in kulturnovarstvenega soglasja za 
    predvideno traso, ki poteka ob robu varovane hiše.
    <br/><br/>
    *Povedano poenostavljeno*: Zavod za kulturno dediščino je dal občini Ruše jasno vedeti, 
    da ne bodo podali soglasja na gradbeno dokumentacijo, saj ustreznega odmika ceste zaradi 
    nezadostnega prostora sploh ne bo možno zagotoviti. Prestavljena obvoznica je namreč 
    speljana cca. 1m od navedenega objekta. Postavlja se vprašanje zakaj občina ni že v 
    samem začetku podala vloge za pridobitev kulturnovarstvenih pogojev.

11. Zelo zaskrbljujoče je tudi dejstvo, da se ga. županja požvižga na priporočilo 
    Ministrstva za infrastrukturo in prostor; »Priporočilo občinam za zgodnejše 
    vključevanje javnosti v postopke priprave prostorskih aktov lokalnih skupnosti« 
    z dne 17. maja 2011. S tem priporočilom je ministrstvo izrecno poudarilo, 
    da je faza dopolnjenega osnutka OPN ali OPPN namreč že razmeroma pozna za 
    prvo seznanjanje javnosti z vsebino določene prostorske ureditve, saj podajanje 
    bistvenih novih alternativnih rešitev ni več možno, glavne usmeritve pa so že 
    izbrane. Ministrstvo ob tem še dodaja, da bi bila potrebna javna razgrnitev 
    že v fazi oblikovanja osnutka OPN ali OPPN.
    <br/><br/>
    *Povedano poenostavljeno*: Priporočilo zelo jasno navaja in občinam priporoča, 
    da takoj po sprejetju sklepa župana o začetku postopka priprave OPN in OPPN 
    pričnejo z aktivnostmi vključevanja javnosti. Navedeno je tudi kako naj 
    občine to izvedejo in zakaj. Razlog, ki so ga izrecno navedli je v tem, 
    da če se ne vodi postopek na tak transparenten način pogosto pride do 
    konflikta z javnostmi. To lahko proces načrtovanja močno upočasni ali 
    celo ustavi.
    <br/><br/>
    Ga. županja Urška Repolusk je v Ruškem utripu zelo jasno napisala, da 
    faza postopka vključevanja javnosti, ki vključuje tudi aktivno obveščanje 
    lastnikov ob trasi, sploh še ni nastopila. Prav tako je navedla, da je 
    tudi študijo variant, strokovne podlage z gradivom za prvo branje sprememb 
    in dopolnitev OPN nameravala predstaviti občinskemu svetu šele v prvi 
    polovici leta 2022. Iz zgoraj omenjenega priporočila pa izhaja, da je 
    takrat za morebitne spremembe že dosti prepozno.


Projektiranje cest na način kot to v tem primeru počne občina Ruše, brez konkretne 
širine cestišča, konkretne širine pločnikov in brez kolesarskih stez (in drevoreda) 
je v današnjem času milo rečeno slabo in neprofesionalno. Pri tem, da že 30 let 
obstaja trasa, ki je popolnoma sprejemljiva za ministrstva ter zagotovo tudi za 
večino krajanov Ruš. Zato smo v prvi izjavi za javnost podali naše iskreno upanje, 
da bo v Rušah prevladala zdrava pamet pri upravljanju s prostorom.

Z iskrenim odobravanjem ugotavljamo, da je velika večina svetnikov Občinskega 
sveta Ruš spoznala to dejstvo, za kar se jim ob tej priliki še enkrat zahvaljujemo.

Go. županjo pa znova pozivamo k preklicu v 5. točki omenjenega sklepa ter ponovnemu 
sprejemu sklepa v prvotnem besedilu, kot se je glasil sklep z dne 12. septembra 2017 
in s tem vrnitev obstoječe trase zahodne obvoznice v plan izgradnje. Do takrat pa 
bomo uporabili vsa pravna in javnomnenjska sredstva, da županjo go. Urško Repolusk 
in občinsko upravo odvrnemo od prestavitve trase zahodne obvoznice.


Ruše, 15. marec 2022


[Kazalo](index.md)
